# Capestang

Capestang ligt centraal in de regio Languedoc-Roussillon, en is een typisch zuid-frans dorp. Een prachtige collegiale kerk in het centrum van het dorp, omringd door kleine straten en steegjes, torent boven alle omliggende gebouwen uit. Op het marktplein, in de schaduw van de platanen, is het elke woensdag- en elke zondagvoormiddag markt. Een straat verder ligt het middelleeuwse slot, met een prachtig 15de-eeuws beschilderd plafond. Ten noorden grenst Capestang aan de Canal du Midi, en wordt verder omringd door wijngaarden, die prachtig verkleuren in de herfst.
Capestang is alles behalve een museum, maar een dorp dat bruist van leven. De plaatselijke bevolking is sterk aanwezig en geniet ten volle van het sociaal contact, dat, zoals zo dikwijls in zonnige streken, heel veel op straat plaatsvindt.  De twee plaatselijke café's zijn typisch mediterraan, en bieden een echte Capestaanse sfeer: weinig voetbal op de TV-schermen, maar des te meer rugby!
