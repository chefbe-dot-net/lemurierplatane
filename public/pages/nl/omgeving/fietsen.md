# Fietsen

Voor de fietsliefhebbers zijn er vanuit Capestang twee mogelijkheden. De meeste fietstoeristen fietsen langs het Canal du Midi, op het lommerrijke jaagpad. Dit pad is meestal goed bereidbaar, vraagt soms enige handigheid om de wortels van de platanen te ontwijken, maar is ook voor de minder geoefende fietser best aangenaam. Een stevige fiets met wat dikkere banden is echter onontbeerlijk. 

Voor de meer geoefende fietser zijn er tal van mogelijkheden. Capestang ligt niet echt in de heuvels, maar meer aan de voet van een glooiend landschap. Naar het zuiden is het eerder vlak, naar het noorden wordt het rap steiler. De talrijke kleine baantjes zorgen voor veel fietsplezier, zijn heel rustig, en doorkruisen prachtige landschappen met heerlijke vergezichten. Aan de kust, op zo'n 20 km van Capestang, zijn er meer uitgestippelde fietsroutes. 

Wat de fietsen zelf betreft : indien u graag en veel fietst, en dus liever uw eigen fietsen meebrengt, geen probleem, ze kunnen bij ons in een afgesloten ruimte opborgen worden. In het andere geval kan u ze huren: in Capestang zelf, aan de kust in de buurt van de bovenvermelde fietsroutes, of op verschillende plaatsen aan het "Canal du Midi". In dit laatste geval hebt u het voordeel dat de fietsen perfect zijn aangepast aan het wat hobbelige jaagpad. Eén van deze verhuurders, ["Mellow Vélos"](http://www.mellowvelos.com) in Paraza, levert eventueel de fietsen in Capestang, indien u deze voor meerdere dagen wenst te huren.


![Het jaagpad langs het Canal du Midi](/images/velo-detail.jpg)